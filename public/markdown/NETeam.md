A NETeam foglalkozik a kollégiumi hálózati infrastruktúra üzemeltetésével és fejlesztésével. Biztosítják a hálózat folyamatos működését, követik az új hálózati technológiák alakulását, igyekeznek gyakorlatban is kipróbálni őket, alkalomadtán cégekkel kapcsolatot tartva részt vesznek új megoldások tesztelésében.

A Schönherzben a 90-es évek óta üzemel a Házat lefedő hálózat, mely azóta többször teljes cserén esett át, ezt kezdetektől a KSZK üzemeltette. A KSZK reszorttá válása előtt a NETeam egy erre szakosodott csoportja volt, 2014 óta pedig önálló körként folytatja tevékenységét. Hagyományosan a kör tagjai a NetAdmin és segéd-NetAdminok, akik a kollégiumi hálózat fenntartásáért felelősek, illetve a Netikai Bizottság elnöke és tagjai, akik a hálózathasználati szabályzatot tartatják be, illetve a hálózathasználati szabályzattal szemben elkövetett kihágásokat felügyelik és szankcionálják.

Az ide kerülőknek lehetőségük van az ISO/OSI modell majdnem minden rétegében működő szolgáltatások üzemeltetésébe, fejlesztésébe becsatlakozni, amit szolgáltatástól függően akár az egész karon használnak. Ilyen például a Cisco eszközök konfigurációja, WiFi hálózat, VoIP, VPN, DNS/Dinamikus DNS üzemeltetése, fejlesztése, felhasználói adatbázis kezelése, forgalommonitorozás, stb.. Ezek széleskörű rálátást engednek egy komplex hálózatra és a használt technológiák működésére. A használt hálózattól függetlenül kialakított router laborban pedig van lehetőség szinte bármilyen az iparban használt switching/routing megoldás próba szintű felépítésére.

Jelenleg várható legnagyobb projektjük a Házat teljes egészében lefedő WiFi hálózat kiépítése lesz, de a következő egy évben kilátásban van a Software Defined Networking megoldásokkal való ismerkedés, illetve a router labor továbbfejlesztése is.

Aki a körbe csatlakozik és üzemeltet, fejleszt hálózatot vagy szolgáltatásokat, felelősséggel fog tartozni az általa irányított rendszerre, ezzel pedig fontos része lesz a Schönherzes közéletnek. Ez a felelősség, az ezzel járó nem kizárólag szakmai tapasztalat és technikai tudás pedig egy későbbi önéletrajzban is olyan tényező tud lenni, amivel kevés frissen végzett hálózati szakember rendelkezik.
