A Sysadmin a Schönherz szerverüzemeltetetéssel foglalkozó öntevékeny köre. A kollégiumban működő IT szolgáltatásokat nyújtó infrastruktúrát ők felügyelik, fejlesztik. Az általuk használt szoftverek között megtalálhatóak Linux, BSD, Solaris valamint Windows alapú megoldások is. Az infrastruktúra VPN szerverének segítségével akár otthonról is hozzáférhetsz azokhoz az erőforrásokhoz, amelyek csak az egyetemi hálózatból elérhetők. 2014 végén indult a legfiatalabb, RemoteApp névre hallgató szolgáltatásuk, mellyel úgy érthettek el az oktatásban is használt (és egyéb) szoftvereket, hogy nem szükséges azokat telepítenetek a gépetekre. Folyamatosan bővítik szolgáltatásaik palettáját a felhasználói igények alapján.

Minden félévben indítanak új projekteket, jelenleg és az elkövetkezendő félévekben egy Docker (Kubernetes) alapú container cluster fejlesztésén és üzembe helyezésén, illetve konfiguráció menedzsment bevezetésén dolgoznak. Az új dolgok mellett persze komoly hangsúlyt fektetnek a jelenleg üzemelő szerverek folyamatos karbantartására is. Náluk megtanulhatod, hogyan kell egy több fizikai hosztból álló, ~150 virtuális szervert kiszolgáló virtualizációs clustert üzemeltetni, de akár a webhosting területén is fejlesztheted tudásod a Ház legnagyobb (~200 weboldat kiszolgáló) szerverének felügyelete során. Ha szeretnél a felszín mögé látni és releváns szakmai tapasztalatot szerezni a területen, akkor köztük a helyed. Az előismeret nem követelmény, a lelkesedés igen.
